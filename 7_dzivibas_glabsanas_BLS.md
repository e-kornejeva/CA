# Dzīvības glābšanas BLS (basic life support) algoritms, ārējās sirds masāžas un mākslīgās plaušu ventilācijas paņēmienu praktiskā īstenošana

## 1. Dzīvības glābšanas BLS algoritma sastāvdaļas. Tā nozīme un vieta dzīvības glābšanas ķēdē. BLS shēma

Atdzīvināšanas pasākumi ir vērsti uz cietušā dzīvības glābšanu, kad ir notikusi sirdsdarbības un elpošanas apstāšanās. Galvas smadzeņu šūnu dzīvotspēja ir atkarīga no asinsrites, jo ar svaigām asinīm pienāk barības viela glikozē un skābeklis, kuriem reaģējot šūnās atbrīvojas enerģija, kas nepieciešama to funkcionēšanai. Ja nav asins cirkulācijas, pēc dažām sekundēm iestājas bezsamaņa, bet pēc 3 – 8 minūtēm neatgriezeniskas izmaiņas galvas smadzeņu šūnās. Atdzīvināšanas pasākumi var būt veiksmīgi, tikai tos uzsākot šajā laika posmā ar mērķi to darīt pēc iespējas agrāk.

Atdzīvināšanas pasākumu praktiskai īstenošanai un apmācībai tiek izmantots starptautiski atzīts Dzīvības glābšanas BLS algoritms, kas nodrošina vienotu pasākumu veikšanas secību un to iekļaušanu dzīvības glābšanas ķēdē.

Dzīvības glābšanas ķēde:
 - Agrīna atpazīšana un palīdzības izsaukšana
 - Agrīnie atdzīvināšanas pasākumi
 - Agrīna defibrilācija
 - Aprūpe pēc reanimācijas
 
